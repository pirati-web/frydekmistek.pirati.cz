---
date: 2020-09-22
category: blog
layout: post
title: 'Den bez aut a doprava ve městě'
author: Markéta Ubíková
authorId: marketa.ubikova
author: Leonard Varga
        Markéta Ubíková
authorId: leonard.varga
          marketa.ubikova
image: articles/2020/den_bez_aut/frydek_pesi_trasy.jpg
---
V úterý 22. 9. se celosvětově slavil Den bez aut, který je součástí Evropského týdne mobility. Akce pořádané tento den mají poukázat na přijatelnější způsoby dopravy a podpořit omezování městského automobilismu. V okolí slaví tento den města jako Nový Jičín nebo Kopřivnice. Město Frýdek-Místek se této akce neúčastní. Přitom si město nechalo minulý rok zpracovat Plán udržitelné městské mobility statutárního města Frýdku-Místku, který právě rozvíjí udržitelné způsoby dopravy ve městě. 
<br>
<br>
Naše město je z dopravního hlediska v mnoha ohledech opravdu unikátní. Frýdek s Místkem propojují pouze dvě „úzká hrdla“, přičemž jedno z nich stále slouží jako hlavní tah z Moravské brány do Polska. Logicky se doprava nadměrně koncentruje kolem těchto hrdel. Originálním řešením mohla být MHD zdarma. Bohužel, ani za téměř 10 let tohoto luxusu se nepovedlo autobusy popularizovat natolik, aby lidé nepoužívali k pohybu po městě automobil. 
<br>
<br>
Ve Frýdku-Místku neexistují dva důležité body, které by od sebe byly vzdáleny více, než tři kilometry vzdušnou čarou. Naprostá většina se vejde do kilometru dvou. Levným a jednoduchým řešením problémů s dopravou by měla být hustá síť bezpečných stezek pro pěší a cyklisty. V době  rozmachu popularity elektrokol a elektrokoloběžek odpadá problém s cestou do frýdeckého kopce. Současné vedení radnice bohužel na stavbu cyklostezek absolutně rezignovalo. Poslední postavená cyklostezka z roku 2013 vede skrze Slezskou a 500 metrů stálo přes 6 milionů Kč. Toto volební období se neplánuje otevřít ani kilometr cyklostezky, přestože jejich výstavbu měla vládní koalice v programovém prohlášení.
<br>
<br>
Sebelepší plán je bezzubý, pokud neexistuje osoba, která ručí za jeho naplňování. Tou osobou má být manager mobility. Města, která tuto pozici zřídila a dlouhodobě podporovala, v horizontu několika let výrazně zlepšila svou dopravní situaci. 
