---
date: 2018-09-06
category: blog
tags:
layout: post
title: Školství 2.0 Jedna škola, mnoho rodičů
author: Michaela Davidova
authorId: michaela.davidova    # uid nekoho z _people (nepoviné)
image: posts/FM_prohlaseni.jpg
---
Třídní schůzky pro ty, co mají doma nastávající prvňáčky, to je takové první oťukávání školy a rodičů. Když po organizačních informacích přijde na dotazy, záhy pochopíte, že rodiče rozhodně nejsou jedna kompaktní skupina. Jde spíše o pravý opak. Ač od nich slyšíte spoustu oprávněných připomínek a výzev vůči pedagogům a vedení školy, mnohé z nich jsou často nepřehlédnutelně vzájemně protichůdné.

Jsme v době, kdy je běžné, že lidé, kteří vedle sebe bydlí v jednom paneláku, žijí v takříkajíc jiných světech. Jsme si teď často bližší s lidmi na základě našich koníčků nebo životního stylu než podle adresy. A když se se svými sousedy najednou potkáme ve své spádové škole, tyto rozdílnosti se najednou projeví. Úplně běžně se stane, že se v jedné třídě sejdou rodiče, co by chtěli pro své děti více hodin angličtiny, rodiče, kteří očekávají výkonnostní výuku, i rodiče, co by nejraději viděli děti se školou častěji venku nebo třeba v práci na projektech. Škola se dostává do šachu. Pokud se zavděčí jedněm, rozháže si to u druhých. A kompromisní řešení? Ta nakonec nemusí vyhovovat vůbec nikomu.

A přitom je mnoho různých přístupů, která se dají rodičům nabídnout, a být v nich konzistentní. Příkladem je boom soukromých základních škol, který se týká i Frýdku-Místku a jeho okolí. Poptávka mezi rodiči rozhodně je. Na informativní schůzku k založení Scio školy v roce 2016 přišlo přes dvě stě lidí. Děti z Frýdku-Místku chodí do školy, kde se vyučuje v angličtině, jezdí do hor do lesní školy a od letoška mohou chodit i do Montessori školy. Všechny jsou soukromé. Jde o díru na trhu a hlavně neuspokojenou potřebu množství rodičů, kteří raději investují do základního vzdělání svých dětí desítky tisíc ročně, než aby je zapsali do škol veřejných. A kolik je asi rodičů, kteří by své děti v podobných školách rádi viděli, ale jednoduše si to nemohou dovolit? I na frýdeckomístecku bychom proto chtěli rozvíjet různorodost vzdělávacích institucí i ve státním školství a podporovat vznik speciálních tříd. Myslíme si, že nastavení, ve kterém mají rodiče i škola stejná očekávání, vytváří příjemnější a funkčnější prostředí pro všechny zúčastněné.

Michaela Davidová, kandidátka do Zastupitelstva statutárního města Frýdek-Místek
