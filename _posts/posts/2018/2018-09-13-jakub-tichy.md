---
date: 2018-09-13
category: blog
tags: post
layout: post
title: Lídr Pirátů ve Frýdku Místku Jakub Tichý - Je to i vaše miliarda!
author: Jakub Tichý
authorId: jakub.tichy    # uid nekoho z _people (nepoviné)
image: people/jakub-tichy.jpg
---
První a nejdůležitější otázka je: Proč? Proč vůbec někam kandidovat? Dlouho sleduji politickou scénu ve Frýdku-Místku a zdá se mi, jako by si velká část kandidátů jiných stran a hnutí na tuto otázku buď neodpovídala vůbec, anebo odpověď spojovala se slovy jako prestiž, lepší osobní kontakty, důležitost. Zároveň se stačí podívat do libovolné internetové diskuse vztahující se k politice, abyste zjistili, že každý politicky angažovaný člověk se v očích mnoha diskutujících stává automaticky darebákem a zlodějem, kterého se patří, když už ne rovnou pověsit, tak přinejmenším zavřít.

Často se připomíná Platónovi připisovaný výrok, že trestem za neochotu podílet se na politice bude vláda těch nejneschopnějších z nás. A opravdu, pokud do lokální politiky nebudeme vstupovat, těžko můžeme očekávat zlepšení. Než jsem po delším váhání přijal nabídku Pirátů vést jako nestraník jejich frýdecko-místeckou kandidátku, přemýšlel jsem, co mohu městu nabídnout z pozice člověka, který politické ambice nemá a své zájmy směruje spíše jinam. Odpověděl jsem si, že snad právě odstup od úporných diskusí a žabomyších válek, které se u nás dlouhodobě vedou a ze kterých se dávno vytratila jakákoli podstata, a postavení mimo ně. Myslím, že jde o důležitý aspekt celé naší kandidátky – tvoří ji lidé, kteří se dlouhodobě věnují svým oborům, jsou v nich úspěšní, mají rozhled, který přesahuje hranice města a kraje, a proto mohou nabídnout témata, která v místních diskusích tolik chybí. 

Komunikace, která se o dění ve městě vede, je přitom vždy podivně jednosměrná, monologická. Na jedné straně oficiální tiskové orgány města stereotypně chrlí texty o různých „úspěších“, na druhé straně hnutí aspirující na volební úspěch používají pochybné „hybridní“ informační taktiky – vedle standardní (pochopitelně pozitivní) kampaně vedou své boje prostřednictvím anonymů, falešných profilů na sociálních sítích, ve skrytu vlastněných médií a různých soukromých, zdánlivě nepolitických subjektů. V pozadí je stále jen boj o moc a opravdu podstatná témata neřeší nikdo.

Jaká témata mám na mysli? Zkusím jich alespoň několik ve stručnosti zmínit. 

Víte, že skoro desetina občanů města je v exekuci? Tento závažný společenský problém se na komunální i celostátní úrovni všeobecně ignoruje. Přitom i město může svým občanům pomáhat přinejmenším na úrovni poradenství, pomoci jim udělat si přehled v tom, kolik vlastně komu dluží a zda s tím mohou něco dělat. Znáte ve svém okolí svobodné matky? Pokud ano, jistě víte, že když nemají oporu v přátelích nebo rodině, je pro ně obtížné udržet si rozumnou kvalitu života. Ve školkách nejsou místa, jejich provozní doba není optimální, zkrácených úvazků je minimum. S tím přece můžeme něco udělat! Myslíte, že problém bezdomovectví lze vyřešit rozdáváním pokut a vyvážením dotyčných za město? Já ne a vím taky, že v jiných městech se povedlo uvést do praxe úspěšné resocializační programy. Proč ne i u nás?

O veřejném prostoru se toho mnoho namluví. Pokud ale za několik let bude dokončen obchvat města, může se Frýdek-Místek chopit šance, která se naskytne jednou za několik desetiletí. Může významně změnit organizaci dopravy, částečně obnovit původní uliční síť a učinit město mnohem přístupnějším pro chodce a cyklisty! Máme nejvyšší čas začít! Chceme se věnovat i ekologickým tématům, kultivovat veřejný prostor uměním – po vzoru jiných měst zavedeme program Procento na umění. Pokud se má v našem městě dobře žít, musí pulsovat životem! Chceme intenzivně podporovat rozvoj volnočasových aktivit – kulturních, sportovních i jiných. Vždyť k čemu jsou nám opravené chodníky, když po nich nebude kam jít?!

Tradičním pirátským tématem je digitalizace. Nepřijde vám kupříkladu bláznivé, že město rok co rok rozesílá skoro šedesát tisíc obálek se složenkami za odpad? Nezdá se vám úmorné dlouhé minuty ručně vyplňovat komplikované formuláře? Víme, že to jde i jinak – formulář můžete vyplnit on-line, objednat se můžete na konkrétní čas, většinu komunikace s úřadem můžete zvládnout ze svého počítače nebo mobilu.

A hlavně: chceme, abyste se do rozhodování o záležitostech města zapojili vy – občané. Chceme, aby veškeré výdaje města byly dohledatelné až na úroveň jednotlivých faktur. Chceme, aby maximum informací o uskutečněných i připravovaných projektech bylo volně k dohledání. Chceme, aby veškeré dotace na sportovní, kulturní, sociální a jiné projekty byly přidělovány v otevřených dotačních programem na základě jasných a předvídatelných kritérií. Chceme zkrátka, abyste i vy mohli rozhodovat o využití veřejných peněz. Město každoročně hospodaří s více než miliardou korun. Je to i vaše miliarda!
