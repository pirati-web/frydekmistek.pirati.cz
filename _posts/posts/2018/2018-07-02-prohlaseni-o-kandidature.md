---
date: 2018-07-12
category: blog
tags:
layout: post
title: Prohlášení o kandidatuře
author: Leonard Varga
authorId: leonard.varga    # uid nekoho z _people (nepoviné)
image: posts/FM_prohlaseni.jpg
---

**Česká pirátská strana se bude ucházet o hlasy voličů ve volbách do zastupitelstev obcí ve Frýdku-Místku,** které se budou konat 5. a 6. října 2018.

Lídrem kandidátky je Jakub Tichý, pět let ředitel příspěvkové organizace města Národní dům, známé pod značkou Kultura F≈M, nyní nově ředitel Komorní scény Aréna v Ostravě.
Z druhého místa bude Jakubovi jistit záda Leonard Varga, který se nedávno vrátil do rodného města Frýdku-Místku po téměř deseti letech života v Olomouci a Praze. S přítelkyní si ve městě otevřeli obchod s lokálním designem a nyní by chtěl kultivovat prostředí, ve kterém se rozhodl žít.
Dalšími kandidáty jsou například Markéta Ubíková, která krom jiného byla dva roky ředitelkou obecně prospěšné společnosti Čisté nebe, překladatel Igor Juríček, manažerka marketingu a PR Michaela Davidová, kunsthistorik a frontman kapely Slepí Křováci David Jurečka, nebo Jakub Petroš, instruktor bojového umění Aikido.

Důvěru veřejnosti se budou snažit získat pomocí programu založeném na několika bodech. Těmi jsou: Otevřená transparentní radnice. Město, které s vámi mluví, a úřady, na kterých nemusíte stát frontu. Širší účast občanů na rozhodování, protože je to i vaše miliarda, se kterou město každý rok operuje. Frýdek-Místek jako atraktivní místo pro život. S řešením problému s dopravou, péčí o veřejný prostor, projekty v kultuře a vzdělanosti, i konkrétní pomocí pro rodiny, seniory nebo lidi v dluhové pasti. Prostředí přátelské k začínajícím i zkušeným živnostníkům.
Piráti by chtěli také prosadit zpracování „Master plánu 2030“ pro město, kde by byly definovány dlouhodobé priority města. Namátkou třeba život po obchvatu nebo přítomnost vysoké školy ve městě.

Leonard k tomu dodává: „Jsme jediné uskupení ve městě, které vychází z občanské společnosti. Všechny nás motivuje láska k městu, nadšení pro práci a touha nabrat progresivní směr do budoucna našeho společného soužití. Nechybí nám entuziasmus, ale ani pokora. Věřím a doufám, že rok 2018 bude pro F-M rokem důležitým, zlomovým, rokem nové síly a sebevědomí.“

Doba se od posledních komunálních voleb v roce 2014 změnila. Máme nové nástroje komunikace, nové lídry, nové výzvy, ale i nová řešení, jak těmto nástrahám čelit. Piráti tato řešení znají, praktikují je už půl roku v Poslanecké sněmovně. Nyní budeme mít všichni šanci přenést slušnost a transparentnost i na půdu Magistrátu města Frýdek-Místek.

V posledních volbách do zastupitelstev obcí přišlo ve Frýdku-Místku jenom 33,33 % oprávněných voličů. Základem svobodného státu je svobodná obec.

Přijďme k volbám!
