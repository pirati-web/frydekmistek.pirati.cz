---
date: 2021-03-16
category: blog
layout: post
title: 'Piráti obsadili funkce ve vedení města'
image: articles/2021/pirati_ve_vedeni_mesta/main.jpg
tag: post
---
Jednání o nové koalici jsme neiniciovali, ale zároveň jsme nikdy neodmítali přijmout za vedení města odpovědnost. Možnost pozitivně ovlivňovat rozhodování na radnici je přece důvod, proč jsme do politiky šli. Účast v koalici bereme jako šanci prosazovat náš program, větší transparentnost v rozhodování města, digitalizaci služeb pro občany a lidštější a otevřenější komunikaci s nimi. Je jasné, že do konce volebního období se toho mnoho stihnout nedá, ale bereme koalici jako dlouhodobější projekt. Mezi přínosy, které, jak doufám, budeme moci vidět už v dohledné době patří například: veřejný prostor, který se zkvalitňuje a se kterým se systematicky pracuje, informačně hodnotný Zpravodaj Rady města a další městské komunikační kanály, které zároveň nebudou využívány politické agitaci a vyřizování si osobních účtů, transparentní a komunikující městské společnosti s dlouhodobou vizí nebo šetrnější hospodaření s městskými penězi. Zkrátka a dobře: otevřený úřad, který pomáhá a neobtěžuje, dobře spravované městské finance a kvalitní veřejný prostor. Jakožto občané města si to zasloužíme. Po takřka dvaceti letech vlády sociální demokracie je čas na svěžejší vítr.
<br>
<br>
Leonard Varga bude zastávat funkci náměstka pro dopravu a silniční hospodářství, pro životní prostředí, pro oblast veřejného pořádku, prevenci kriminality a městské policie. Náměstek Igor Juriček bude mít na starosti oblast sociální péče, sociálních služeb a zdravotnictví, protidrogové aktivity a prevenci. Bude mít také na starosti participaci a oblast informačních technologií a digitalizaci. Jakub Tichý v roli neuvolněného radního bude mít na starosti kulturu, vědu a péči o památky.
