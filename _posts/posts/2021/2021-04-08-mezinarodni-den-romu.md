---
date: 2021-04-08
category: blog
layout: post
title: '50. výročí Mezinárodního dne Romů'
author: Cyril Koky
authorId: cyril.koky    # uid nekoho z _people (nepoviné)
image: articles/2021/romsky_den/romska_vlajka.png
tag: post
---
Nikdy jsem to nějak neřešil a bral jsem to s nadhledem. Člověk by se ale neměl stydět za to, odkud pochází a kým je. Čím jsem starší, pohlížím na vše trochu jinak, s ohledem na své děti a na budoucnost.
<br>
<br>
O naší historii se ví málo, respektive je toho málo v širokém povědomí. Jsme tu a vlastně nejsme. Nemluvě o zanikání našeho jazyka. Setkal jsem se s tím, že je v některých oblastech učivo vyučováno v jazyce lokální menšiny, např. polsky nebo německy, ale proč vlastně ne romsky?
<br>
<br>
Rozumím, ale nemluvím. Takových jako já je více, snažíme se mít dobrou práci, pozice či uplatnění a zapomínáme, odkud jsme vzešli. Docela bych se styděl, že bude absolvent romistiky větším "Romem" nežli já... A není to jen o Romech, i když jsou zde v Česku nejdéle a asi nejpočetnější. Je to o přístupu, komunikaci, sdílení kultur, pochopení těch druhých i sebe samých.
<br>
<br>
S ohledem na dnešní Mezinárodní den Romů bych rád odstartoval malé, ale zřetelné změny v našem městě. Prostě malými kroky k velkým věcem. Jsou totiž věci, o kterých se nemluví, jsou nepopulární, ale je třeba je řešit. 
<br>
<br>
Proč je problém vyvěsit na radnici romskou vlajku? Vlajku, která definuje národnost či etnikum. Vyslat signál komunitě. Myslíme i na Vás a pomůžeme Vám. Jsme otevření řešení a diskuzi, jsme připraveni podat pomocnou ruku. Málokteré město či kraj dnes Romskou vlajku vyvěsilo, opravdu velmi málo… Bojí se města narážek, nepřízně voličů či pohrdání?"